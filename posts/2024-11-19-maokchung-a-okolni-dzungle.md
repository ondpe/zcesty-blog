---
title: "Mao-kchung a okolní džungle"
date: 2024-11-19
tags: ['Tchaj-wan']
summary: 'Poslední den na Tchaj-wanu: jízda lanovkou nad džunglí, bloudění mezi čajovými políčky, průzkum rozbahněných pěšinek i vyhlídková jízda bez řidiče skrz Tchaj-pej. Klid, mlha, promočené boty a dobrý čaj.'
hero: /images/IMG_6139.jpeg
---

Poslední den by to chtělo něco nenáročného. Mám čas do večera, pak musím na letiště. Venku má být nevlídno, ale rozhoduju se, že zkusím vyjet lanovkou na Mao-kchung a projít se tam. Mám deštník a aspoň tam nebudou davy.

Snídaně dneska nestojí za zmínku, v hotelu opravují bistro, tak jsem vyfasoval poukázku do Café Luisa, což je taková místní ošuntělejší nápodoba Starbucks. Nějaký ten snídaňový sendvič a oolong velikosti M. 

K lanovce se jede nejdřív červeným metrem a pak hnědým. Ukazuje se, že hnědé metro není obyčejné metro, ale lehké automatické metro na pneumatikách. 

![Automatické metro](/images/IMG_6134.jpeg)

Nejede v tunelu a navíc se dá koukat pěkně dopředu.

![Metro a džungle](/images/IMG_6133.jpeg)  

Zoo je konečná, cestou se probojujeme centrem, předměstími a najednou je všude okolo džungle. Jeden by ve městě zapomněl, že je vlastně v tropech. Kor, když venku prší a je nějakých dvacet nad nulou. 

Lanovka na Mao-kchung jim tu hyzdí krajinný ráz svou délkou přes čtyři kilometry. Startuje vedle spodního vstupu do zoo, pak staví ještě u horního, u chrámu na mezikopci a potom v usedlosti Mao-kchung. Nestoupá na jeden kopec, ale překonává jich hned několik. Takže nahoru, dolu, nahoru, dolu. 

![Lanovka nad džunglí](/images/IMG_6139.jpeg)

Místní distanční kultura funguje i tady, takže uvaděčka do kabinky mi dá samostatnou kabinku. To dá přece rozum, když jedu sám. 

![Prázdná kabinka](/images/IMG_6135.jpeg)

Ještě tu funguje takový fígl, že je možné si připlatit za kabinku s průhledným dnem. Nezkoumal jsem kolik, ale standardní kabinky mají kromě ceny tu výhodu, že je jich víc, takže se na ně nestojí fronta. Jedna cesta vyjde na nějakých 75 korun.

V Mao-kchungu mě plánek informuje o dvou možných cestách, vpravo místní zemědělskou krajinou, nebo vlevo k Čajovému institutu. Neprší nějak moc a čas mě netrápí, tak si říkám, že zvládnu obojí. 

Cesta lemuje políčka, 

![Políčka kolem cesty](/images/IMG_6141.jpeg) 

čajové mini plantáže 

![Čajová miniplantáž](/images/IMG_6147.jpeg)

a místní zahrádkářskou kolonii.

![Zahrádkářská kolonie](/images/IMG_6145.jpeg)

Pak se otáčí zpátky, aby se o kousek výš lesem vrátila zpět. 

![Lesní stezka](/images/IMG_6149.jpeg)

No a přichází možnost volby, můžu po krásných rovných upravených schodech sestoupit zpátky ke stanici lanovky a pak se dát k čajovému institutu po silnici. Nebo se vyšvihnout na kopec přejít takový malinkatý nenápadný hřbítek po pěšince. Zkusím pěšinku.

Nejdřív je pěkná,

![Začátek pěšinky](/images/IMG_6150.jpeg)

pak strmá.

![Strmá část pěšiny](/images/IMG_6151.jpeg)

Vyškrábu se na první vrchol a můžu obdivovat výhled na město

![Výhled na město](/images/IMG_6153.jpeg)

na dalším už je jen vrcholový stožár elektrického napětí.

![Stožár na vrcholu](/images/IMG_6154.jpeg)

Cestička je čím dál zanedbanější a pak se začne ztrácet v džungli, občas je potřeba přelézt stromy, občas proplést se bambusem nebo se kousek svézt po kluzkém jílů. Nejhustší část vypadá asi takhle.

![Nejhustší část džungle](/images/IMG_6157.jpeg)

Asi po hodince, kterou mi trvaly dohromady dva kilometry se konečně vyloupnu na místních polích, pak už je to brnkačka.

![Pole nad Mao-kchungem](/images/IMG_6156.jpeg)

Zážitek to byl intenzivní, boty mám promočené a kalhoty vypadají tak, že by mě do letadla asi nepustili.

Dám si oběd v místní vývařovně

![Oběd ve vývařovně](/images/IMG_6158.jpeg)

a pak navštívím Čajový institut. Je tu krásná výstava sušicích strojů, bohužel vypnutých.

![Sušicí stroje](/images/IMG_6159.jpeg)

Pak ještě chrám se zlatým Buddhou

![Chrám se zlatým Buddhou](/images/IMG_6160.jpeg)

a lanovkou zase zpátky dolů.

![Lanovka zpět dolů](/images/IMG_6164.jpeg)

Můj příští cíl cesty je jasný, fast fashion a sehnat kalhoty na cestu domů. Cestou se ale můžu projet z konečné na konečnou nadzemkou bez řidiče. 

![Nadzemka v Tchaj-peji](/images/IMG_6166.jpeg)

V deštivém pozdním odpoledni je to ideální program, vyhlídková jízda skrz celou Tchaj-pej. A je tu teplo a sucho.

![Pozdní odpoledne v Tchaj-peji](/images/IMG_6168.jpeg)

No a pak už jen do hotelu, převléct se z mokrého jílového do suchého čistého a vyrazit na letiště. A to je z tohohle výletu vše.