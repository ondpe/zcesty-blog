---
title: "Busua"
date: 2022-11-20
tags: ['Ghana']
summary: 'Dáme si pálenku, zažijeme černou hodinku a strávíme den bez bot.'
hero: /images/IMG_3356.jpg
---


Zátoka a vesnička Busua je od Cape Coast asi 112 kilometrů daleko a Google hlásil dobu cesty slabé tři hodinky. Původní plán byl jet trotrem do Takoradi a zbytek taxíkem, ale ozvali se nám z hotelu, že vezou nějaké klienty do Cape Coast a tak by nás taxikář rovnou nabral. Ušetřit jednu cestu v trotru znělo lákavě.

Taxikář skutečně dorazil, svěřil se, že už taxikaří 17 let a navíc měl nejspíš pořád svoje první auto s vnitřní příčkou šikovně vyspravenou dřevěným prknem. Nevíme úplně proč, ale cestou mu dávali docela zabrat na policejních check-pointech, možná že měl taxík z jiného kraje. Stálo ho to něco málo vyjednávání a předaných cedi.

Po dvou hodinách jsme objeli město Takoradi a tak nějak skončil rovný asfalt. Po další hodince jsme už byli v pobřežní vesnici Bosua. Posledních pár metrů vedlo přes most, který skoro stál. Jeho povrch byl vyspraven pláty, které místní přesouvali podle rozchodu právě projíždějícího auta.

![Busua](/images/IMG_3356.jpg)

Ahanta Eco Lodge se nachází na jednom břehu říčky, my bydlíme v plážovém domku na druhém. Tak po lehkém občerstvení bereme batohy a v doprovodu místní slečny brodíme směrem k pláži. Na pláži míjíme místní rybáře, děti hrající fotbal a kozy.

![Pláž a lodě](/images/20221119_153829.JPG)

Plážový domeček je krásný, útulný a hned vedle surfařské školy a plážového baru. Bereme plavky a jdeme do moře. Večer trochu sprchne, tak si dáme pivo v baru, počkáme až přestane a vyrazíme na večeři zpátky přes říčku.

Hlavní místnost Ahanta Lodge je krásně zařízená, večeře je výborná a místo všudypřítomného afro popu hraje decentní smooth jazz.

![Ahanta Lodge](/images/IMG_3269.jpg)

Po večeři ještě ochutnáme místní drink Akpeteshie, ze kterého tu dělají domácí maceráty. Je to poměrně silná pálenka, která se výborně snoubí s chutí macerovaných ingrediencí. Nepohrdneme ani místními koktejly.

![Ahanta Lodge](/images/IMG_3268.jpg)

Blíží se bouřka a vypadne proud, tak vyrazíme přes říčku domů. Zatímco pár budov nahodí generátor, náš plážový domek ničím takovým nedisponuje, tak si užijeme černou hodinku a jdeme spát za bubnování intenzivního deště.

Ráno si dáme skvělou snídani v hlavní budově a pak už se vrátíme do plážového domku, abychom si domluvili hodinu surfování. Instruktor je přívětivý, hlavní příliv bude v půl dvanácté, tak máme ještě chvilku času na to nedělat nic.

![Plážový bar](/images/IMG_3286.jpg)

Hodinka a půl na surfech je fajn, skoro nic nás pak nebolí a místní, kteří okolo dělají na vlnách tríčky na kouscích prken (a jeden i na dveřích od chlívku), se nám skoro vůbec nesmějí. Instruktor nás podporuje.

Je čas na odpolední odpočinek, před večerním odpočinkem.

![Moskytiéra](/images/IMG_3314.jpg)

K odpoledním odpočinku si dáme kafe, které je tentokrát opravdu kafe.

![Kafe na pláži](/images/IMG_3315.jpg)

Namlsaní úspěchy z naší dopolední lekce si ještě odpoledne znovu půjčíme prkna. A tentokrát to nejde vůbec. Shodujeme se, že za to může ustupující příliv. Vrátíme se raději k pozorování koz na pláži.

![Kozy na pláži](/images/IMG_3318.jpg)

Večer se přebrodíme na večeři a prochutnáme nějaké další drinky z Aktpeteshie.

![Drinky](/images/20221120_213932.JPG)

Ráno už pak jen přebrodit na snídani a v půl desáté nás náš taxikář naloží na cestu do Accry.