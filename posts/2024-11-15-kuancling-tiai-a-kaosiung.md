---
title: "Kuan-c'ling, Ťia-i a Kao-siung"
date: 2024-11-15
tags: ['Tchaj-wan']
summary: Ranní mléčný čaj v prázdném hotelu, motýlí park a pípající autobusy v horách, oběd v Ťia-i bez chodníků a mlhavé odpoledne u Lotosového jezera s pagodami, konfuciánským chrámem i smradlavým tofu. Tchaj-wan na třikrát a každý úplně jinak.
hero: /images/IMG_5964.jpeg
---

Dnešní snídaně v úplně prázdném hotelu vypadá tak, že mi pan správce odněkud, nejspíš z nějaké večerky, přinesl mléčný čaj a snídaňový burger s kuřecím, kari a vajíčkem. Sním to na recepci a protože mi do odjezdu autobusu do Ťia-i zbývá asi hodinka, jdu se projít na nedaleký kopec, mohl by tam být park a vyhlídka. Schody tentokrát nejsou v lese, ale zase je nepoměrně větší hic, teplota nějakých 27 stupňů už takhle po ránu a vlhkost asi 110 %. Úplně obvyklé počasí pro tuhle roční dobu to tu taky není.

![Parčík na kopci](/images/IMG_5937.jpeg)

Nahoře je nakonec docela pěkný parčík, který by podle naučných cedulí měl být zajímavý množstvím motýlů. Je jich tu docela dost, jsou barevní, třepetají se z květu na květ a nemám trpělivost nějakého z nich vyfotit.

![Pavouci v parku](/images/IMG_5941.jpeg)

Za to je tu ale poměrně dost strávníků, kteří čekají, až se jim motýl zatřepetá do sítí. Jakmile si všimnu prvního, tak už je pak vidím všude nad cestičkami v parku, jak nonšalantně čekají na svojí potravu. 

![Výhled na džungli](/images/IMG_5942.jpeg)

Mrknu ještě na pár výhledů na okolní džungli,

![Termální voda](/images/IMG_5939.jpeg)

okouknu jak to tady funguje s termální vodou 

![Zpátky dolů](/images/IMG_5943.jpeg)

a vyrazím na autobus. Tentokrát je to opravdu celý autobus autobus, i když pamatuje lepší časy. Tady bych na chvilku odbočil k odbočování. Autobusy tady při jakékoli změně směru dávají znamení nejen blinkrem, ale i výrazným píp píp píp píp píp, asi jako když couvá nákladní auto. Nejspíš kvůli skútrům. Ve výsledku to znamená, že když jdete po městě pěšky, tak každou chvíli slyšíte píp píp píp píp. Zato, když jedete po městě autobusem, tak to píp píp píp píp píp slyšíte pořád.

![Oběd v Ťia-i](/images/IMG_5944.jpeg)

V Ťia-i mám hodinku, než mi pojede vlak, tak stíhám oběd

![Ulice Ťia-i](/images/IMG_5946.jpeg)

a krátkou procházku městem, která je trochu náročnější na pozornost. Na rozdíl od Tchaj-peje v Ťia-i nejsou chodníky. Pokud jsou, tak jsou využity jako parkoviště pro skútry. 

![Skútr na chodníku](/images/IMG_5947.jpeg)

Jen na hlavní ulici jsou ponechány chodcům, až na občasný průjezd skútru, který se potřebuje dostat k parkování, nebo si jen zkracuje cestu.

![Vlak Mitsubishi](/images/IMG_5950.jpeg)

Vlak přijíždí na čas, krásná nová elektrická jednotka Mitsubishi, maximální rychlost střídmých 130 km/h.

![Návod k vlaku](/images/IMG_5951.jpeg)

Sedadla jsou zase trochu užší na naše poměry. Sedí se už sice jen dva plus dva, ale rozchod je tu metrový, takže vlak je taky o pár desítek centimetrů užší. Zato je tu k němu k dispozici návod.

![Nádraží v rekonstrukci](/images/IMG_5952.jpeg) Po hodince cesty vystupuju v Kao-siungu, kde zůstala jen polovina nádraží, druhá je v rekonstrukci. 

Jdu si dát na hotel věci, venku je pořád dost teplo, vlhko a mlha. Čmuch připomíná Peking. Nebo Ostravu, pokud jste v Pekingu nebyli. Tuším u Kao-siungu zpracovatelský průmysl.

Podle předpovědi nás má odpoledne líznout zbytek tajfunu, tak vyrážím co nejdřív, ať stihnu něco projít za sucha a světla. Cíl mám u Lotosového jezera. Cestou míjím doklad efektivity místního rozvoje. Pro stavbu nové silnice stačilo zbourat polovinu domu.

![Silnice skrz dům](/images/IMG_5953.jpeg)

Kousek od jezera je malý golfový palouček s poměrně velkým množstvím krtinců.

![Golf a krtinec](/images/IMG_5954.jpeg)

Mým první cílem jsou dračí a tygří pagoda. Bohužel jsou zrovna v opravě.

![Pagody v opravě](/images/IMG_5962.jpeg)

Tak se začtu aspoň do návodu pro případ tsunami. Jestli tomu správně rozumím, tak z golfového hřiště přiběhne krtek a ten mi řekne, jestli mám jít k modré rybě, růžové rybě, nebo olihni.

![Návod pro tsunami](/images/IMG_5960.jpeg)

Pošmourné odpoledne mi zlepší výborná káva s výhledem na jezero.

![Káva u jezera](/images/IMG_5964.jpeg)

Po doplnění cukrů a kofeinů vyrážím dál mlhavým dnem. Další zajímavé místo je pavilon na jezeře. Cestou k němu, mezi dvěma pagodami, je možné projít drakem. Vejdete ústy,

![Vstup do draka](/images/IMG_5968.jpeg)

projdete vnitřkem,

![Uvnitř draka](/images/IMG_5969.jpeg)

![Výstup z draka](/images/IMG_5970.jpeg)

a nakonec vyjdete dračím... koncem.

![Pavilonek na jezeře](/images/IMG_5974.jpeg)

Pavilonek je ale krásný a byly by z něj určitě náramné výhledy.


![Pavilon zblízka](/images/IMG_5976.jpeg)

![Pavilon z druhé strany](/images/IMG_5977.jpeg)

Pokračuju dál směrem k obrovské soše taoistického božstva Süan-wu.

![Socha Süan-wu](/images/IMG_5983.jpeg)

Je opravdu velká.

![Zlaté vejce](/images/IMG_5984.jpeg)

Můžete si tu koupit zlaté vejce.

![Konfuciánský chrám](/images/IMG_5985.jpeg)

Další zajímavou stavbou v okolí Lotosového jezírka je konfuciánský chrám zvaný Konfuciánský chrám. Je to rozmáchlá stavba s bránou, nádvořím a centrální síní Ta-čcheng, která je vystavěna po vzoru síně Nejvyšší harmonie v Zakázaném městě.

![Hlavní síň chrámu](/images/IMG_5989.jpeg)

![Vnitřní nádvoří](/images/IMG_5992.jpeg)

Areál je na Tchaj-wan opravdu nezvykle rozlehlý, chrámy tu většinou jdou spíš do výšky. Později zjistím, že to je největší konfuciánský komplex na Tchaj-wanu.

![Brána chrámu](/images/IMG_5993.jpeg)

Dojdu na konec jezera a v místním 7-eleven ulovím svačinu. Zelený mléčný čaj a uhelný loupák se sýrem.

![Večeře u 7-eleven](/images/IMG_5994.jpeg)

Mezitím se setmělo a obloha získala fialovou barvu.

![Fialový večer](/images/IMG_5997.jpeg)

Zatím ale pořád neprší, tak vyrážím metrem zpátky do centra. Obdivuju výtvarně vyvedený vestibul stanice Mej-li tao-ťie jüan, kterém utady říkají světelný dóm.

![Světelný dóm](/images/IMG_5999.jpeg)

A pak vyrazím na noční trh, kde konečně ochutnám smradlavé tofu. Mělo by být fermentované a smažené do křupava. Je smažené do křupava, ale moc nesmrdí. Může to být i tou stále hustou mlhou s pekingsko-ostravským odérem.

![Smradlavé tofu](/images/IMG_6003.jpeg)

![Fermentované tofu](/images/IMG_6002.jpeg)

Na posilněnou ještě pořídím Oreo bubble milk tea

![Oreo bubble tea](/images/IMG_6004.jpeg)


![Oreo zblízka](/images/IMG_6005.jpeg)

a vyrazím směrem na hotel ulicemi, které občas mají a občas nemají chodník.

![Večerní ulice](/images/IMG_6001.jpeg)