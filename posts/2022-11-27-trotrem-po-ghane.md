---
title: "Trotrem po Ghaně"
date: 2022-11-27
tags: ['Ghana']
summary: 'Accra
Do Accry jsme přiletěli kolem osmé večer, po nezbytném odbavení a drobných zmatcích s batohy, které, jak se ukázalo, nejsou standardním zavazadlem, se kterým by někdo létal do Ghany, jsme se něco kolem desáté dostali z terminálu'
hero: 
---


Accra
Do Accry jsme přiletěli kolem osmé večer, po nezbytném odbavení a drobných zmatcích s batohy, které, jak se ukázalo, nejsou standardním zavazadlem, se kterým by někdo létal do Ghany, jsme se něco kolem desáté dostali z terminálu.
Čekal nás usměvavý taxikář, který nás zavedl k něčemu jako taxík. Byl to náš první africký taxík, tak jeho technický stav ještě vzbudil trochu pozdvižené obočí, ale všechno v něm tak nějak fungovalo. Včetně zadních okýnek. Takže pohoda. Po krátké cestě nás vysadil u hostelu Somewherenice v rezidenční čtvrti Kokomlemle. Řekl si něco málo navíc za čekání a mohli jsme se ubytovat.
Recepční milý, pokoj pěkný, tak jsme po rychlé sprše usnuli.
Snídaně druhý den byla milým překvapením, míchaná vajíčka, tropické ovoce, nějaké ty toasty. A kafe. Kafe, které mi svou chutí něco připomíná. Něco hodně zasutého ve vzpomínkách. Nescafé classic! Ale s třtinovým cukrem to šlo. Čaj byl každopádně lepší volba.
S energií to první den nebylo nic moc, tak jsme si nastavili rozumné cíle, procházka po okolí a odlovení místní sim karty.
“Procházka po okolí v rezidenční čtvrti” zní, jako bychom se couravým krokem promenádovali po Karlíně. No. Ono jsme spíš vylezli za plot našeho ňuňu instagramového hostelu a bázlivě koukali po okolí, proč je obehnaný žiletkovým drátem. Po obou stranách asfaltové silnice jsme zkoumalli neučesanou zástavbu nízkých zděných domků a plechových boudiček, které sloužily jako obchody. Vlhké vedro, líný pouliční vibe, děti blbnou na rezavých kolech, sem tam slepice nebo koza.
Místní SIM karta
V mapce hostelu byl označen “the cellphone guy”, který měl přebývat přes ulici a měl být schopen sehnat všechno. Všechno až na SIM kartu, tu neměl.  Poslal nás dál. Pak nás ještě párkrát poslali dál, až nakonec nám jeden prodavač vysvětlil, že bez místní občanky SIM kartu nedostaneme. S pasem musíme do kanceláře operátora.
Oslovili jsme místního taxikáře ze včera, který vyčkával na klienty před hostelem. Jasně není problém, je to kousek, jen je tam nepříjemná silnice, tak já vás tam hodím, počkám s vámi a pak vás vezmu zpátky. V přepočtu as za 80 korun.
Před kanceláří operátora MTN byly party stany. Pod nimi židličky. Židličky fungovaly jako fronta, lidé se posouvali po jednom a hráli tak jakousi pomalou verzi klasické mobilní hry Had. Velmi pomalou. Yes yes, simcard passport, tady si sedněte.
Po hodince hraní hada s místními jsem se dostal ke dveřím. Za dveřmi opět yes yes, sim card passport, chlapík mi ukazuje na tlačítkovém telefonu číslo 202. Your number you remember. Jasně, 202 udržím. Ukazuje na barovou židličku vedle. Usednu. Tady už se nehraje had, spíš lodě. 604 střílí na přepážku 2, hlásí automatický systém. Paráda, tohle už znám z české pošty, čísla nejdou za sebou. Za další hodinku hraní lodí se ozývá 202 na přepážku čtyři. S vítězoslavným gestem "zásah" mířím k paní za přepážkou. Sim card passport. Ne je mi líto, dneska to nefunguje, přijďte jindy. Ehmmm.. fakt pro mě dneska nic nemůžete udělat? Nene, vždyť vám říkám, dneska to nefunguje, přijďte jindy.
Hodinu sedím na plastové židličce a koukám střídavě na velmi statického Ondru, jak sedí na barové židličce, a na mnohem dynamičtější silnici. Projede náklaďák s korbou plnou místních žen v barevných šatech a turbanech. Taxík bez zpětných zrcátek. Hele, cyklista co veze třímetrovou železnou tyč! Autobusky i auta mají na zadních sklech motivační citáty jako “Jesus is your saviour” nebo “Judgement day will come”. Každý vehikl vydává zvuky, troubí, chrčí, dva pánové se přes moji hlavu dohadují, ale svým způsobem to je zen.
Bereme taxikáře a jedeme domů. Místní simka nebude. Ale zase už je čas na večeři, tak jdeme objevovat zázraky místní kuchyně.
Podle instrukcí v hostelu jsme si vzali plechové nádobí a vyrazili naproti na ulici na něco k snědku. Dostali jsme nudle s něčím a zeleninou. Zahnalo to hlad, ale nic úplně kulinářsky zajímavého.
Jamestown
Po snídani nadešel čas na to prozkoumat Accru. Bereme místního taxikáře a vybíráme jednu z doporučených lokalit - maják ve čtvrti Jamestown.
Na místě to vypadá úplně jinak, než na fotkách, nebo v našich představách. Je docela vedro, místní stavby tak nějak stojí, nestojí, nic moc pořádek a do špatného reproduktoru řve nějaký člověk. Později zjistíme, že to je kněz a halda igelitů opodál, ze které se hlas ozývá, je místní kostel.
Vítr od moře víří písek a igelitové pytlíky a mně dochází, že naše pobouchaná zaprášená čtvrť s plechovýma boudičkama je fakt ta hezčí rezidenční čtvrť.
Běží k nám chlapík s dredy, že je průvodce a že by nám to tu ukázal, když pak něco přispějeme na jeho charitu. Moc sami nevíme, co by, tak nabídku bereme. Poví nám něco o historii, pak nám ukáže pevnost Angličanů, odkud se přepravovali otroci. Dvoreček místního náčelníka a podzemní chodbu, kterou otroky vodili. Je to docela silné.
Na poslední část prohlídky nás bere do své školy, kterou pomáhá udržovat v chodu. Cesta vede přes pláž. Na pláži se pasou pohublé krávy, suší a udí ryby a celou atmosféru místa dokresluje čínská fabrika obehnaná ostnatým drátem s hrdými nápisy “Aid for Africa”.
U zdi fabriky je pak škola, ve které je dost dětí. Pan průvodce nás školou provede a vyslouží si naši podporu, protože tenhle celý zážitek fakt stál za to.
Vyrážíme pěšky směrem k Black Star Square. Cestou se ještě zastavíme v Jamestown Café, které nabízí příjemný odpočinek na stinné zahradě, vychlazenou pepsi, rýži s kuřetem a nakonec i to kafe. Spokojenost. Jen nám kvůli podpoře místních škol drobet došly peníze. Naštěstí jsme se s útratou vešli, ale jinak máme v kapse poslední cedi. Asi tak korunu padesát.
Naštěstí v Accře funguje Bolt takže domů se dostaneme. Pokračujeme pěšky směrem k Black Star Square a namátkou zkusíme pár bankomatů, jestli neumí bezkontaktní vyběr. Neumí.
Black Star Square
Náměstí černé hvězdy obsahuje dvě části, vítězný oblouk s černou hvězdou a kruhovým objezdem. A obrovské prostranství na místní slavnosti. Něco jako Strahovský stadion. Ostatně místní vůdce Kwame Nkrumah se nechal v 60. letech hodně inspirovat Sovětským svazem. Natolik, že založil i ghanského pionýra.
Místního umělce, který nám chce nabídnout své obrázky odmítáme s tím, že máme v kapse poslední cedi. Kupodivu tentokrát ani nelžeme. Nakonec nám to uvěří a nechá nás na pokoji. Po krátké procházce po místním Strahově bereme Bolta a míříme zpátky na hostel.
Přímo naproti vchodu do hostelu je dvoreček a na něm restaurace. Malé židličky, stolečky a místní paní (jak pak zjistíme sestra pana taxikáře) vaří místní pokrmy. Dostaneme rýžové koule s okrovou a burákovou omáčkou a kousek ryby a krávy. Plechové talířky z hostelu nejsou prý úplně dobrý nápad, ale paní nám půjčí plastové mističky.
Bereme misky s jídlem a v hostelu si k tomu ještě mastňácky vezmeme lžíci. Zatím nám úplně nedochází, proč jsou v její restaurační zahrádce, nebo spíš dvorku, jen nízká místa na sezení a u každého je malá nádobka s vodou. To se má za pár dní změnit.
Vrátíme misky, dáme pivko u bazénu, rychlou koupel v něm a pak spát.
Tamale
Další den nás čeká přelet do Tamale. Do Tamale je to z Accry asi 600 kilometrů a místní autobusy tuhle vzdálenost překonají za zhruba 12 hodin. Později zjišťujeme, že průměrná cestovní rychlost po Ghaně je asi 40 kilometrů za hodinu. Takže to tak nějak sedí. Tentokrát volíme zkratku vzduchem.
Letadlo letí na čas, je poměrně moderní, všechno funguje. V palubním magazínu je portrét nového CEO aerolinek Africa World Airlines, pana Čou Jing-li.
Let trvá asi hodinu a už při dosedání vidíme, že se ráz krajiny proměnil. Vítá nás savana. Vysoká tráva, sem tam strom.
Ondra rozjímá nad tím, že my - lidé ze savany pocházíme. Tady jsme se jako homo sapiens sapiens vyvinuli a naše instinkty dodnes kopírují vzorce přežití v savaně. Z prostředí klimatizovaného letadýlka to je fakt idilický moment.
Letiště není úplně blízko města, ale za zhruba půl hodinky se dostaneme na hotel. Cestou projíždíme centrem. Tamale je po Jamestownu druhé místo (a zdaleka ne poslední), které nevypadá zdaleka tak, jak jsme si ho představovali.
Po včerejším zklamání, že jsme nenašli ubytování v centru, přichází aha moment.
Je to vlastně obrovská vesnice, velká jako Brno, postavená okolo křižovatky tří cest. V jejich průsečíku není žádné náměstí, ale tržiště.
Po ubytování se ptáme na recepci po něčem k snědku. Zavrhneme dvě nabídnuté nejluxusnější restaurace v Tamale a necháme si doporučit Bernard's Takeout. Recepční nám ještě mávne na vedlejší benzínce na trojkolku yellow-yellow (místní verzi Tuktuku) a můžeme vyrazit.
Bernard’s Take Out není vlastně vůbec take out, ale spíš noční klub pod širým nebem. S parketem, pódiem a kuchyní. Dostaneme studené pivo a kuře s rýží, zvané Jollof. Po nezbytném humoru na téma “How deep is jollof” si v klidu vychutnáme pozdní oběd.
Místo je příjemné, tak dáme ještě dvě piva a postupně se setmí. S obsluhou narazíme na drobnou jazykovou bariéru, nakonec se ukáže, že slečna je tady za prací z Beninu a neumí anglicky vůbec. Na to, že jsme neměli nejspíš žádný společný jazyk, jsme se dorozuměli docela dobře.
Red Clay
Den v Tamale byl oproti plánu trochu navíc, v národním parku Mole neměli na tuhle noc místo, tak jsme si řekli, že se tu trochu porozhlédneme. Taxikář cestou z letiště nám doporučil místo zvané Red Clay. Ráno mu napíšeme zprávu a promptně nám dohodí svého příbuzného, který nás tam odveze.
Sedáme do auta a vyrážíme. Opět přes centrum/tržiště. Cestou nám ještě zastaví u místních, kteří suší rýži.
Red Clay je sídlem a zároveň ateliérem místního umělce Ibrahima Mahamy. Ujímá se nás místní průvodce a ukazuje nám Ibrahimovy sbírky a umělecká díla. Vidíme letecké motory, fotografie starých ghanských železnic, nebo například fotku místního pochodového orchestru.
Ve vedlejší místnosti je pak jeho dílo složené z brašen místních opravářů obuvi. Na zahradě potom stojí stará letadla. Všechno je rozmáchlé, velké a čisté.
Jedno z letadel je klasická Andula. Prý si ji sem přitáhl nějaký Polák jako private jet.
Po návštěvě Red Clay odmítáme nabídku taxikáře na hrnčířskou dílnu, dílnu na výrobu místního domorodého oděvu, dílnu na výrobu bambuckého másla a návštěvu náčelníka a necháme se vysadit na trhu.
Trh v Tamale
Trh je vjemově poměrně intenzivní. Přejít silnici se nám podaří až díky skupině místních, ale pak už se můžeme nerušeně zanořit do křivolakých uliček a nasávat atmosféru.
Procházíme uličkami. Sem tam se za námi vytvoří vláček spěchajících místních žen s veškerým nákladem na hlavách, tak je pustíme. Trh samotný je těžko popsatelný zážitek, prodává se tu všechno od instantního kafe, přes kuchyňské potřeby až po hovězí hlavy. Všechno má ale nějaký vnitřní systém a nikdo si nás moc nevšímá.
Po nasycení smyslů obejdeme místní mešitu a chytneme trojkolku do hotelu. Před hotelem ještě ulovíme u stánku smažený banán s pikantní omáčkou, který sníme na hotelu. Výborné.
SCCA
Po drobném odpočinku vyrážíme zpátky do Tamale. Na doporučení průvodce z Red Clay míříme do Savannah Centre for Contemporary Art (SCCA), kde zrovna dnes začínat nová výstava.
SCCA by mělo být něco jako DOX a skutečně, podobně jako DOX se nachází v okrajovější části Tamale. Na rozdíl od Holešovic se ale okolo SCCA už nenachází asfaltové ulice. Trochu nás to ještě překvapí.
Výstava, který měla být dnes zahájena, není ještě tak úplně nainstalována. To nás vlastně taky ještě asi překvapilo. Procházíme to, co už nainstalováno je, a nikdo si nás nevšímá. Evropsky vypadající kurátorka se snaží místním vysvětlit, co to je rovnoběžka, aby velkoformátové fotky visely rovně. Nezůstali jsme ale tak dlouho, abychom zjistili, jestli se jí to nakonec povedlo.
Mezi tím padla tma, tak se vydáváme po setmělé hliněné ulici směrem k civilizaci. Za chvilku nám zastaví chlapík v pick-upu, že nás hodí do města. Po chvilce váhání nabídku přijímáme. Nakonec nás hodí až k našemu cíli, hotelu Nim, kde by měla být dobrá restaurace a bar s bazénem na střeše.
Nakonec se rozloučí a místo peněz chce telefonní číslo, že by rád byl náš přítel.
Nim Avenue Hotel
Hotel Nim Avenue je jedna z nejvyšších staveb ve městě a nejspíš jediná, která má výtah. V šestém patře se skutečně nachází restaurace, ve které ale nejsou skoro žádní hosté. Výborně, půjde to rychle, pleteme se.
Sedáme na terasu a přichází obsluha s obsáhlým jídelním lístkem místních specialit. Vybereme si a obsluha odejde.
Po půl hodince přichází s tím, že jeden z pokrmů není. Vybereme si znovu. Alespoň přišlo pivo.
Po další půl hodince přichází k vedlejšímu stolu dva obchodně vypadající Číňani. Nejspíš taky z Aid for Africa.
Po zhruba hodince čekání přichází objednané jídlo. Kozí maso v omáčce a TZ zabalené v banánovém listu. TZ nemá žádnou chuť, což je asi normální. Omáčka ale taky nic moc a koza se srdnatě brání pozření, samá kost a chrupavka. Místo příborů jsou nám nabídnuta dvě umyvadla s tekoucí vodou. Takže naše první večeře rukama. V kombinaci s mizernou obsluhou a nic moc chutí pokrmu, to byl spíš intenzivní, než pozitivní zážitek.
Jak to chutnalo Číňanům a jestli si nakonec řekli o hůlky bohužel nevíme, protože do našeho odchodu jim nic nepřinesli.
Na bazén a bar už není moc pomyšlení, tak vyrážíme směrem hlavní silnice, ulovit tříkolku a odjet na hotel. Nad celým Tamale se vznáší štiplavý čmuch dýmu, přemýšlíme, jestli z vaření na otevřených ohních, nebo z něčeho jiného.
Všímáme si zajímavých architektonických prvků místních staveb. Pravé úhly nejsou úplně pravé, schody nemají úplně stejnou výšku (a vlastně ani délku), zato každý správný barák má patio se zdobenými (dórskými? korintskými?) sloupy. Ono nám to za pár dní dojde, až uvidíme tradiční venkovská stavení, proč Ghaňané nejsou vyhlášení stavitelé.
Mole
Ráno dáváme budíka a startujeme na přejezd do národního parku Mole. Cesta zhruba 180 kilometrů dlouhá začíná na autobusovém nádraží u výpadovky. Jo do Mole, tak tam zatím nic nejede, tady si sedněte, přijede. Ochotně se nás u okýnka ujal místní možná pokladní, možná šéf autobusáku. Hodinku čekáme. Odeženeme pár žebravých dětí. Naproti sedí paní, něco nám povídá, ale moc jí nerozumíme.
Jo jo, už jede, povídá pán v okýnku po další půl hodince. Nakonec dorazí místo očekávané dodávky taxík. Jo tohle je on. Tady si sedněte do něj. A kdy pojedeme? Buďto až přijdou další dva až tři pasažéři, nebo můžete jet rovnou, ale to vás vyjde na 450 cedi (asi 700 korun). Čekáme už dvě hodiny, nikdo jiný do Mole parku okolo nešel a 700 za 180 km v taxiku se nám zdá v pohodě, tak nabídku přijímáme a vyrážíme. Jen my a řidič, který celou cestu kroutí hlavou nad zpovykanými bělochy. Nebo možná nad něčím jiným, ale kroutí hlavou.
Míjíme křižovatku Fulfoso, na které budeme o pár dní později přesedat. Naproti zrovna probíhá prodej pasažérům okolo jedoucího trotra.
Kupujeme na cestu tygří oříšky a nějaké sladké lupínky.
Asi dvacet kilometrů před cílem, v posledním větším městě, nás přehodí do taxíku nejspíš svého známého, který nás vezme zbytek cesty.
U brány do parku zaplatíme vstupné a brzy odpoledne dorazíme do ubytování Mole Motel, kde po zhruba třech dnech narazíme na další turisty. Ubytujeme se a jdeme si do vedlejší kanceláře správy parku domluvit safari.
Odpolední safari začne v pět a stojí asi 35 korun za osobu pro průvodce a 650 korun se pak ještě rozpočítá mezi pasažéry auta. Jdeme se ještě osvěžit a cestou potkáváme antilopy přímo u našich dveří.
Na safari nás nakonec jedou tři plná auta, my dostáváme místa na střeše s místními turisty. Vylezeme na střechu jeepu, chvilku jedeme po silnici a pak už odbočíme od savany. Po chvilce jízdy sesedáme a jdeme pěšky savanou vystopovat slony.
Vůdce naší skupinky s puškou přes rameno koordinuje postup s ostatními průvodci, až nacházíme skupinku slonů. Chvilku jdeme za nimi, pak je obejdeme zepředu. A pak na sebe koukáme. My na slona, slon na nás.
Po chvilce to slona přestává bavit a odchází. Vrátíme s k hlavní cestě, kde bude následovat zlatý hřeb představení, přechod slonů přes cestu. Nachystat telefony na selfíčka a jdeme na to.
Nasedáme zpátky do aut, ještě chvíli projíždíme savanou, ale moc zvířat už vidět není. Vrátíme se na základnu a domlouváme se na ranní pěší procházce. Cestou zpátky do motelu se nám před dveřmi pasou divoká prasata.
Na střeše safari autíčka jsem se vrátila do školních let. Nejukřičenější kluk si vydobyl přední sedačku, za ním sedící slečna svému příteli pištěla do ucha při každém kodrcnutí ve výmolu. Za námi chlapík celou cestu vedl po telefonu velmi nahlas obchodní jednání. Já se užuž propadala zpátky do role třídní šprtky a chtěla je okřiknout “držte huby nebo žádnej slon nepřijde”. Ranger byl v klidu.
Jak jsme sesedli z auta, výprava vyběhla iPhonem napřed do vysoké trávy.
K večeři dostaneme přímo v Mole Motelu banku se zeleninou a burákovou omáčkou a s hovězím. Je to naprosto skvělé. Buďto je to opravdu skvělé, nebo nám vyhládlo.
Chvilku pak ještě sedíme a kocháme se výhledem na večerní savanu a místními zvuky.
Ráno pokračujeme pěším safari. Cena opět příjemná, 35 korun za osobu. Přidávají nás ke skupince mladých Němek a vyrážíme s průvodcem a jeho pistolí přes rameno do savany.
Pěší procházka je větší zážitek, než jízda jeepem. Naše společnost je tentokrát podstatně klidnější a tišší, takže se cítíme jako v přírodě. Pomalý postup terénem dává dost času vstřebat všechny dojmy.
Postupně sestupujeme k umělé nádrži, obcházíme menší potok a pozorujeme opice, ptáky a celkovou krajinu.
Po procházce balíme a vyrážíme na přesun místní dopravou do Kintampa. Z Mole parku je to do Kintampa asi 220 kilometrů.
Larabanga
Cestu začínáme s taxikářem, který nás včera vezl poslední kousek. Cestou nám zastaví v Larabanze, kde obdivujeme místní mešitu, nejstarší v západní Africe. Řidič zaparkuje u mrtvé kozy na hlavní ulici a předává nás místnímu průvodci, který nám vypráví o mešitě z patnáctého století.
A také o místní komunitě, kterou vláda trochu hodila přes palubu po vystěhování z parku. Až nový náčelník jim vysvětlil důležitost vzdělání, aby mohli turistům, kteří jedou okolo, předat svůj příběh. Cestou zahlédneme ještě tradiční místní výrobu bambuckého másla a prohlédneme si i zadní uličky vesničky.
Po návštěvě vesničky je mrtvá koza odklizena, nasedáme do auta a pokračujeme směrem na Damongo.
Tam přesedáme na sdílené taxi směrem Fulfoso, kde se opět vrátíme na hlavní silnici z Tamale do Kumasi, na které leží Kintampo, cíl naší dnešní cesty.
Autobusové nádraží v Damongu připomíná takovou tu hru, kde máte přerovnat čísla v rámečku jen za pomocí jednoho chybějícího políčka. Nasedáme do auta pro pět v počtu šest a řidičovi chvilku trvá, než se mu podaří tuhle hru úspěšně dohrát a opustit autobusové nádraží.
Cestou vyložíme náklad jamu, vysadíme a přibereme pár dalších místních, včetně dvou matek s dětmi. Ty se kousek svezly v zavazadlovém prostoru, čerstvě uvolněném po vyložení jamu.
Bez dalších problémů dorážíme do Fulfosa, kde nás hned nasměřují do zaparkované dodávky směr jih. Platíme jízdné a za batohy, dostáváme prominentní místa vpředu vedle řidiče a protože je už dodávka skoro plná, během pár minut vyrážíme. Zbývá nám 130 kilometrů, takže něco kolem tří hodin cesty.
Kintampo
Do Kintampa dorazíme v podvečer. Řidič našeho trotra nás vyhodí kousek od ubytování. Máme trochu problém ho najít, protože jméno nesedí. Ale fotky ano, tak hrdě nakráčíme dovnitř. Rezervace online říkáte, počkejte, zavolám majitele. Jo online, no tak to musíte zrušit. Proč? No my jsme noví majitelé a nemáme k tomu účtu už přístup, sděluje nám manažer. Nakonec se dohodneme na tom, že zaplatíme v hotovosti na místě. Dlužno říct, že částku, která je poloviční oproti tomu, co jsme měli platit. Reklamaci pak vyřešíme dodatečně. Trochu pochybujeme, jestli to není scam, ale nakonec to fakt klaplo a peníze jsme dostali zpátky.
Vyrážíme už do tmy na večeři a chytneme se v místní vývařovně. Dvakrát banku s burákovou polévkou a hovězím. A pivo. Tentokrát u stolečků a rukama. Oproti koze v Tamale je tohle ale dobré. Polévka vyvážená, lehce pikantní, banku v ideální konzistenci. Jen ta kráva je trochu kráva a kousnout se do ní moc nedá. Nevadí. Při placení si paní za dvě večeře a pivko řekne necelých padesát korun.
Večer si ještě zpříjemníme na zahradě hotelu poslechem afro popu a popíjením piva.
Ráno se snídaně servíruje přímo na zahradě a poprvé ochutnáme místní specialitu, snídaňový nápoj Milo od Nestlé. S přidaným kondenzovaným mlékem je to takový kříženec Nesquiku a proteinového nápoje.
Po snídani už nás čeká náš dnešní průvodce po Kintampu, Richard. Jeho letáček jsme našli už na hostelu v Accře a dá se říct, že i díky tomu jsme se v Kintampu zastavili. Bere nás na krátkou procházku, vypráví o místní komunitě, školách, roli Kintampa jako obchodního místa na půl cesty mezi severem a jihem Ghany.
Nakonec se vrátíme do centra, kde máme v plánu navštívit místního náčelníka. Nakonec se bohužel účastní pohřbu, takže o vzácnou návštěvu z Česka přichází. Richard nám cestou na hotel vypráví, že kromě jiného vlastní bar a ať se večer stavíme. Rozloučíme se u našeho hotelu a po krátkém odpočinku vyrážíme po vlastní ose trojkolkou směrem k vodopádům Kintampo.
Ty jsou kousek za městem. Zaplatíme vstupné a vrhne se na nás průvodce. Už jsme si toho dnes vyslechli dost, tak s díky odmítáme a pokračujeme sami. Po pár krocích narazíme na schody do údolí a pak i na vodopády.
Voda je teplá, tak jdeme do plavek a rázem sloužíme jako atrakce pro všechny místní. Fotí se s námi a seznamujeme se se skupinou dívek z Kumasi. A pak si užíváme vodopády. Úžasné místo.
Nakonec si ještě projdeme okolí a najdeme i menší vodopád s jeskyní.
U vstupu si pak dáme vychlazený Malt (nealkoholický nápoj ze sladu) a pozorujeme místní omladinu, jak si užívá sportovního odpoledne.
Na hlavní ulici pak během chvilky chytneme trojkolku, na hotelu si trochu odpočineme a vyrazíme na večeři. K večeři se servíruje jollof (“I need jollof”) a hlasitá místní hudba. Tak se rozhodneme přemístit k Richardovi do baru, kde dostaneme pivo a hlasitou místní hudbu.
Ráno pokračujeme směr jih a Kumasi. Bude to nějakých 200 kilometrů a už tu cestujeme jako profíci, tak nás jen tak něco nepřekvapí.
Po snídani na zahradě a vyrovnání účtů na hotelu bereme trojkolku na stanici odkud odjíždí trotra směr Kumasi. Bereme jedny z posledních míst, tak snad nebudeme čekat dlouho. Zhruba půlhodinku do odjezdu nám znepříjemňuje místní kněz, který s biblí v ruce křičí do otevřených dveří dodávky kázání. Místní prodejci se nám proaktivně snaží nabídnout sluchátka, ale bez aktivního potlačení hluku.
Kumasi
Nakonec vyrážíme v plném obsazení a po zhruba pěti hodinách nás řidič vysazuje v Kumasi na dvorku, který slouží jako autobusové nádraží. Obdivujeme místní přepravu nákladu, zejména živého.
Spustí se déšť a téměř okamžitě se nás ujímá taxikář a míříme na hotel.
Hotel o nás tentokrát ví, dostáváme pokoj, kde téměř všechno funguje, tak vyrážíme prozkoumat okolí a sehnat něco k obědu. Poštěstí se hned u hlavní ulice, kde dostáváme kousky vepřového a hranolky.
Tady je asi dobré říct, že sever Ghany je převážně muslimský, takže vepřové severněji, než v Kumasi moc nedostanete. Trochu se stydíme, že tu hrajeme pravé Čechy a jakmile to jde, sníme vepřové. Ale bylo to dobré.
Vrátíme se zpátky do hotelu, užijeme si téměř nerozpadlého hotelového bazénu a obdivujeme práci místních architektů, kteří zvládají stavět i poměrně komplexní budovy, bez použití jediného pravého úhlu.
Po odpočinku se vydáme na večeři a dopřejeme si vzácnost, nudle. A smažený banán. A pivo.
Na ráno máme domluveného průvodce s řidičem a autem. Chceme se podívat na kakaovníkovou plantáž a moc jinak to nejde. Nasedáme a průvodce se okamžitě pustí do vysvětlování historických souvislostí a vzniku Ashantského království. Může to být tím, že je ráno, že mluví velmi specifickou angličtinou a že se kolem auta děje spousta zajímavých věcí, ale chytáme tak každou druhou větu.
Nakonec se přece jen něco zajímavého dozvíme, například o následnictví a o tom, jakou roli hrají náčelníci v místní samosprávě.
Ve vesničce Adanwomase nám řidič zastavuje u Kente Visitors Center. Kente jsou tradiční oděvy, které nás, upřímně, zajímaly o dost míň, než kakaovníky, ale tady je všechno dohromady.
Ujme se nás sympatická průvodkyně, nejdřív něco řekne o Kente a pak nám ukáže stav na kterém se kente tká. Pár takových už jsme viděli podél cest.
A že to není jen turistická atrakce, zavede nás průvodkyně i do místní manufaktury.
Naštěstí si Kente nemusíme koupit a můžeme přejít ke kakaovníkové plantáži. Vidíme, jak vypadá kakaovník, jak na něm rostou plody a dozvíme se i to, že kakao tady vykupuje vláda za předem stanovenou cenu. A pak ho prodává korporacím formou jakéhosi podniku zahraničního obchodu.
Dostaneme ochutnat pár kakaových bobů a jeden čerstvě utržený lusk od cesty. Sedáme zpátky do auta a míříme do Kumasi. Cestou máme ještě v ceně oběd. Ale protože jsme smlouvali cenu a chtěli něco autentičtějšího, zavede nás průvodce místo luxusní restaurace k stánku, kde prý s řidičem často sami jedí.
Servírují fazole s vajíčkem. Je to dobré, jako fakt dobré. Z fotky to moc nevypadá, ale je.
V hotelu si dáme krátký odpočinek. Pokusíme se opět využít bazén, ale vyžene nás ostraha s tím, že nám včera zapomněli říct, že je bazén mimo provoz, protože je v něm chemie. Tak raději vyrazíme na místní trh. Od průvodce víme, že Kumasi má být největší tržiště západní Afriky. Během chvilky mu věříme.
Oficiální trh je pod střechou, ale obchodníci se se svými stánky se přelili i do okolních ulic. Procházíme a užíváme si ruch trhu.
Po nasycení všech smyslů bereme taxíka zpátky na hotel.
Večeři řešíme opět v místní vývařovně.
Cape Coast
Ráno vyrážíme na stanici troter směr Cape Coast. Z Kumasi je to nějakých 220 kilometrů na jih. Bohužel to není úplně hlavní směr, takže trotro, se plní jen velmi pomalu. Nakonec sedíme v dodávce dvě hodiny, za neustálého nabízení různých předmětů místními prodejci a prodejkyněmi. Když už to začne nabírat poměrně absurdní rozměr, přijde prodavač s rychlovarnými konvicemi. A nakonec ještě přece jen i další kněz.
Tyhle dvě hodinky čekání, s tím, že víme, že nás čeká ještě pět hodin na cestě, a nevíme, kdy nakonec vyjedeme, byly asi největším cvičením odolnosti, co nás v Ghaně potkalo. Místní to brali sportovně. Cesta samotná nakonec docela utekla, dodávka byla i klimatizovaná, takže tentokrát jsme nepřijeli s nánosem písku na sobě.
Dvanáct kilometrů před cílem nás sice na policejním check-pointu zastavili, protože řidič s sebou neměl řidičák, ale po chvíli handrkování to místní nějak za pomoci několika cedi urovnali.
V Cape Coast jsme konečně dojeli zpátky k oceánu. Ubytovali jsme se v hotelu pro cizince, dali si večeři s ostatními cizinci a cítili se koloniálně.
Ráno nás navíc čekal parádní výhled z chatičky.
Národní park Kakum
Na desátou jsme měli objednaného řidiče ze včera, který nás měl zavézt do asi 30 km vzdáleného národního parku Kakum. Cestou se mu trochu porouchalo auto, ale nic, co by nevyřešil pouliční autoservis. Kolem dvanácté jsme dorazili. Ghana zrovna hrála přípravné utkání, tak se s námi pozdravil náš průvodce Richard a šli jsme se s ním podívat, jak dohrají.
Potom jsme probrali, co nás v parku Kakum čeká. Odpoledne procházka džunglí, pak ubytování v domě na stromě, potom ještě noční procházka, přespání a ráno pak procházka po visutých mostech v korunách stromů.
Na odpolední procházku jsme vyrazili s Richardovým kolegou. Asi dvě hodinky jsme bloumali po pralese, viděli něco hmyzu, květin a stromů. Došlo mi, že to je poprvé, co jsme vlastně jen tak dvě hodinky někde bloumali bez toho, že bychom museli dávat pozor na auta, motorky nebo byli vystaveni nějakému hluku.
Po večeři v návštěvnickém centru jsme se šli ubytovat.
Úkryt na stromě zahrnoval žíněnky, povlečení a moskytiéry. Nacházel se asi deset minut chůze od návštěvnického centra. Zvládli jsme to sami ještě za soumraku a počkali do setmění, než za námi dorazil Richard.
Potom jsme se s ním za svitu baterky vydali noční džunglí. Viděli nějaké ty mnohonožky, hada, světlušky a slyšeli spoustu zvuků lesa. Richard nám s klidem oznámil, že když nás v džungli kousne mravenec, je to proto, že jsme v lese. A pokud spadneme, máme prostě v klidu vstát. Jen nám doporučil nedotýkat se moc stromů, protože na nich může být had. Toho doporučení jsme se drželi.
Po návratu jsem si ustlali na žíněnce. Noc samotná byl zážitek. Zvuky všude okolo, škrabání, tlapkání, občas řev opic. Nakonec jsme usnuli. Budíček byl ráno v pět, abychom byli s rozedněním na visutých lávkách.
Těch je dohromady sedm a je to maximální zážitek. Hlavně takhle po ránu.
Z visutých lávek jsme se vrátili k domku, pobalili krosny a vyrazili na snídani. Po snídani potom zpátky do Cape Coast.
Cape Coast II
V hotelu Oasis nás přivítalo šumění oceánu, listy palem nad hlavou a klid.
Po nezbytném dobití energie se přihlásil hlad a tak jsme vyrazili objevovat Cape Coast. Kousek od pevnosti nás opět odchytil místní umělec. Spíš než hlad po umění, jsme ale měli hlad. Zavedl nás ochotně k místní paní s prý nejlepším Waakye. Waakye je takový místní eintopf, jí se jen k snídani nebo k obědu a je v tom všechno, od fazolí, přes nudle až po vajíčka.
Dožadovali jsme se možnosti sníst si jídlo na místě, tak nám paní ochotně vyhradila stoleček a dvě židličky v přilehlém chlívku. Navzdory ne zrovna inspirativnímu prostředí bylo Waakye super.
Po krátké procházce městem, které vypadalo vlastně dost podobně jako Jamestown v Accře, včetně čichových a sluchových vjemů, jsme koupili dva kokosy dohromady asi za 12 korun a vyrazili za odpočinkem do hotelu.
A pak už jsme nedělali nic.
Večerní příjemné posezení nakonec utnulo představení místních artistů pro turisty a diskotéka. Ranní vstávání v pět se opět projevilo, tak jsme to za zvuků afro popu zabalili.
Busua
Zátoka a vesnička Busua je od Cape Coast asi 112 kilometrů daleko a Google hlásil dobu cesty slabé tři hodinky. Původní plán byl jet trotrem do Takoradi a zbytek taxíkem, ale ozvali se nám z hotelu, že vezou nějaké klienty do Cape Coast a tak by nás taxikář rovnou nabral. Ušetřit jednu cestu v trotru znělo lákavě.
Taxikář skutečně dorazil, svěřil se, že už taxikaří 17 let a navíc měl nejspíš pořád svoje první auto s vnitřní příčkou šikovně vyspravenou dřevěným prknem. Nevíme úplně proč, ale cestou mu dávali docela zabrat na policejních check-pointech, možná že měl taxík z jiného kraje. Stálo ho to něco málo vyjednávání a předaných cedi.
Po dvou hodinách jsme objeli město Takoradi a tak nějak skončil rovný asfalt. Po další hodince jsme už byli v pobřežní vesnici Bosua. Posledních pár metrů vedlo přes most, který skoro stál. Jeho povrch byl vyspraven pláty, které místní přesouvali podle rozchodu právě projíždějícího auta.
Ahanta Eco Lodge se nachází na jednom břehu říčky, my bydlíme v plážovém domku na druhém. Tak po lehkém občerstvení bereme batohy a v doprovodu místní slečny brodíme směrem k pláži. Na pláži míjíme místní rybáře, děti hrající fotbal a kozy.
Plážový domeček je krásný, útulný a hned vedle surfařské školy a plážového baru. Bereme plavky a jdeme do moře. Večer trochu sprchne, tak si dáme pivo v baru, počkáme až přestane a vyrazíme na večeři zpátky přes říčku.
Hlavní místnost Ahanta Lodge je krásně zařízená, večeře je výborná a místo všudypřítomného afro popu hraje decentní smooth jazz.
Po večeři ještě ochutnáme místní drink Akpeteshie, ze kterého tu dělají domácí maceráty. Je to poměrně silná pálenka, která se výborně snoubí s chutí macerovaných ingrediencí. Nepohrdneme ani místními koktejly.
Blíží se bouřka a vypadne proud, tak vyrazíme přes říčku domů. Zatímco pár budov nahodí generátor, náš plážový domek ničím takovým nedisponuje, tak si užijeme černou hodinku a jdeme spát za bubnování intenzivního deště.
Ráno si dáme skvělou snídani v hlavní budově a pak už se vrátíme do plážového domku, abychom si domluvili hodinu surfování. Instruktor je přívětivý, hlavní příliv bude v půl dvanácté, tak máme ještě chvilku času na to nedělat nic.
Hodinka a půl na surfech je fajn, skoro nic nás pak nebolí a místní, kteří okolo dělají na vlnách tríčky na kouscích prken (a jeden i na dveřích od chlívku), se nám skoro vůbec nesmějí. Instruktor nás podporuje.
Je čas na odpolední odpočinek, před večerním odpočinkem.
K odpoledním odpočinku si dáme kafe, které je tentokrát opravdu kafe.
Namlsaní úspěchy z naší dopolední lekce si ještě odpoledne znovu půjčíme prkna. A tentokrát to nejde vůbec. Shodujeme se, že za to může ustupující příliv. Vrátíme se raději k pozorování koz na pláži.
Večer se přebrodíme na večeři a prochutnáme nějaké další drinky z Aktpeteshie.
Ráno už pak jen přebrodit na snídani a v půl desáté nás náš taxikář naloží na cestu do Accry.
Accra
Z Busua do Accry je to 260 kilometrů. Prvních 30 do Takoradi zvládneme v taxíku za asi hodinku. Z Takoradi do Accry je to hlavní tah, takže možná pojedeme autobusem a ne dodávkou!
Autobusová nebo dodávková nádraží v Ghaně vypadají tak, že každý kousek prostoru je využit. Zajíždějící dodávky a autobusy se snaží dostat dovnitř, aniž by jejich řidiči nějak dopředu řešili, jak se dostanou ven. To se nějak vyřeší časem. Do toho se pletou prodejci, řidiči tříkolek, taxíků, nahaněči do troter a kazatelé. Sem tam i koza.
Ještě nás taxikář nestihl ani vyhodit a už nám klepe na okno nahaněč “Accra Accra” a ukazuje na svoji luxusní, skoro nerozpadlou dodávku. Nene, nic takového, my chceme autobus! Autobus stojí hned vedle, kupujeme lístky pro sebe a zavazadla, zbývá pro nás jedno z posledních dvousedadel, tak snad brzo pojedeme.
Autobusy fungují stejně jako trotra, jedou až, když se naplní. Než se tak stane, projde autobusem nespočet prodejců všeho možného.
Nakonec během půl hodinky máme plno a vyrážíme, klimatizace běží a na sedadla dělaná pro Číňany se skoro pohodlně vejdeme. 220 kilometrů pojedeme pět a půl hodiny. Cestou nám řidič dvakrát zastaví na pumpě a dvakrát se někdo zvedne a bude zhruba půl hodiny křičet cosi do autobusu. První startuje hned s výjezdem a vypadá nejdřív na kněze. Pak se ukáže, že prodává kouzelné mastičky. O hodinu později se zvedne druhý člověk a opět půl hodiny křičí. Bez mastičky, bez bible, takže nevíme.
Nakonec dorazíme do Accry. Autobusové nádraží vypadá kypí životem.
Nespadneme do otevřeného kanálu, u kterého nám řidič autobusu zastavil, a bereme taxíka do Somewherenice, kde už to známe. Taxikář se tváří, že to zná taky, ale nakonec ho musíme donavigovat. Pak už naproti k paní na dvoreček na večeři. Už to umíme, takže žádné plechové nádobí, ale hezky ke stolečku a rukama. Výborná večeře.
Ráno balíme, po snídani necháme batohy v hostelu a vyrážíme na poslední den do Accry. Začneme na místním trhu, který je zajímavý, ale oproti Kumasi to je takový slabší odvar. Aspoň s místními dokoukáme fotbal.
Po nasycení všech smyslů bereme taxíka do čtvrti Osu, což by měl být takový místní Karlín. A opravdu je. Necháme se vyložit u místního parku.
Nejdřív si dáme pivo a tradiční oběd.
A potom za zhruba stejné peníze v místní kavárně opravdové kafe a waffle.
Ještě se projdeme na místní Příkopy, Oxford street. Odmítneme několik dotěrných nejlepších umělců na světě s dredy a prozkoumáme nabídku místních obchodů.
A pak už bereme taxíka a zbytek našeho pobytu strávíme u bazénu. Poslední večeře u paní na dvorečku a pak už taxík na letiště. Na letišti skoro všechno funguje, wifi se sice nahodit nepodaří, ale chobot, který nechce pustit naše letadlo nakonec nějak opraví. Ghana nás pustí a můžeme domů.