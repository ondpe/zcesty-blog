---
title: "Mole"
date: 2022-11-11
tags: ['Ghana']
summary: 'Potkáme antilopy, slony, opice a divoké prase.'
hero: /images/20221111_163341.JPG
---


Ráno dáváme budíka a startujeme na přejezd do národního parku Mole. Cesta zhruba 180 kilometrů dlouhá začíná na autobusovém nádraží u výpadovky. Jo do Mole, tak tam zatím nic nejede, tady si sedněte, přijede. Ochotně se nás u okýnka ujal místní možná pokladní, možná šéf autobusáku. Hodinku čekáme. Odeženeme pár žebravých dětí. Naproti sedí paní, něco nám povídá, ale moc jí nerozumíme.

![Autobusové nádraží](/images/IMG_2911.jpg)

Jo jo, už jede, povídá pán v okýnku po další půl hodince. Nakonec dorazí místo očekávané dodávky taxík. Jo tohle je on. Tady si sedněte do něj. A kdy pojedeme? Buďto až přijdou další dva až tři pasažéři, nebo můžete jet rovnou, ale to vás vyjde na 450 cedi (asi 700 korun). Čekáme už dvě hodiny, nikdo jiný do Mole parku okolo nešel a 700 za 180 km v taxiku se nám zdá v pohodě, tak nabídku přijímáme a vyrážíme. Jen my a řidič, který celou cestu kroutí hlavou nad zpovykanými cizáky. Nebo možná nad něčím jiným, ale kroutí hlavou.

Míjíme křižovatku Fulfoso, na které budeme o pár dní později přesedat. Naproti zrovna probíhá prodej pasažérům okolo jedoucího trotra.

![Prodej do okýnka](/images/IMG_2917.jpg)

Kupujeme na cestu tygří oříšky a nějaké sladké lupínky.

Asi dvacet kilometrů před cílem, v posledním větším městě, nás přehodí do taxíku nejspíš svého známého, který nás vezme zbytek cesty.

U brány do parku zaplatíme vstupné a brzy odpoledne dorazíme do ubytování Mole Motel, kde po zhruba třech dnech narazíme na další turisty. Ubytujeme se a jdeme si do vedlejší kanceláře správy parku domluvit safari.

Odpolední safari začne v pět a stojí asi 35 korun za osobu pro průvodce a 650 korun se pak ještě rozpočítá mezi pasažéry auta. Jdeme se ještě osvěžit a cestou potkáváme antilopy přímo u našich dveří.

![Antilopy](/images/IMG_2927.jpg)

Na safari nás nakonec jedou tři plná auta, my dostáváme místa na střeše s místními turisty. Vylezeme na střechu jeepu, chvilku jedeme po silnici a pak už odbočíme od savany. Po chvilce jízdy sesedáme a jdeme pěšky savanou vystopovat slony.

![Hledáme slony](/images/20221111_160939.JPG)

Vůdce naší skupinky s puškou přes rameno koordinuje postup s ostatními průvodci, až nacházíme skupinku slonů. Chvilku jdeme za nimi, pak je obejdeme zepředu. A pak na sebe koukáme. My na slona, slon na nás.

![Slon](/images/20221111_163341.JPG)

Po chvilce to slona přestává bavit a odchází. Vrátíme s k hlavní cestě, kde bude následovat zlatý hřeb představení, přechod slonů přes cestu. Nachystat telefony na selfíčka a jdeme na to.

![Fotíme slony](/images/20221111_164207.JPG)

![Selfí se slonem](/images/20221111_164830.JPG)

Nasedáme zpátky do aut, ještě chvíli projíždíme savanou, ale moc zvířat už vidět není. Vrátíme se na základnu a domlouváme se na ranní pěší procházce. Cestou zpátky do motelu se nám před dveřmi pasou divoká prasata.

![Pumba](/images/IMG_2970.jpg)

K večeři dostaneme přímo v Mole Motelu banku se zeleninou a burákovou omáčkou a s hovězím. Je to naprosto skvělé. Buďto je to opravdu skvělé, nebo nám vyhládlo.
Chvilku pak ještě sedíme a kocháme se výhledem na večerní savanu a místními zvuky.

![Večerní savana ](/images/20221111_175758.JPG)

Ráno pokračujeme pěším safari. Cena opět příjemná, 35 korun za osobu. Přidávají nás ke skupince mladých Němek a vyrážíme s průvodcem a jeho pistolí přes rameno do savany.
Pěší procházka je větší zážitek, než jízda jeepem. Naše společnost je tentokrát podstatně klidnější a tišší, takže se cítíme jako v přírodě. Pomalý postup terénem dává dost času vstřebat všechny dojmy.

![Opice](/images/20221112_071821.JPG)

Postupně sestupujeme k umělé nádrži, obcházíme menší potok a pozorujeme opice, ptáky a celkovou krajinu.

![Jezírko](/images/20221112_073655.JPG)

Po procházce balíme a vyrážíme na přesun místní dopravou do Kintampa. Z Mole parku je to do Kintampa asi 220 kilometrů.