---
title: "Kumasi"
date: 2022-11-24
tags: ['Ghana']
summary: 'Ráno pokračujeme směr jih a Kumasi'
hero: /images/IMG_3175.jpg
---


Ráno pokračujeme směr jih a Kumasi. Bude to nějakých 200 kilometrů a už tu cestujeme jako profíci, tak nás jen tak něco nepřekvapí.
Po snídani na zahradě a vyrovnání účtů na hotelu bereme trojkolku na stanici, odkud odjíždí trotra směr Kumasi. Bereme jedny z posledních míst, tak snad nebudeme čekat dlouho. Zhruba půlhodinku do odjezdu nám znepříjemňuje místní kněz, který s biblí v ruce křičí do otevřených dveří dodávky kázání. Místní prodejci se nám hbitě snaží nabídnout sluchátka, ale bez aktivního potlačení hluku.
Nakonec vyrážíme v plném obsazení a po zhruba pěti hodinách nás řidič vysazuje v Kumasi na dvorku, který slouží jako autobusové nádraží. Obdivujeme místní přepravu nákladu, zejména živého.
![Ráno pokračujeme směr jih a Kumasi. Bude to…](/images/IMG_3175.jpg)
Spustí se déšť a téměř okamžitě se nás ujímá taxikář a míříme na hotel.
Hotel o nás tentokrát ví, dostáváme pokoj, kde téměř všechno funguje, tak vyrážíme prozkoumat okolí a sehnat něco k obědu. Poštěstí se hned u hlavní ulice, kde dostáváme kousky vepřového a hranolky.
![Ráno pokračujeme směr jih a Kumasi. Bude to…](/images/IMG_3177.jpg)
Tady je asi dobré říct, že sever Ghany je převážně muslimský, takže vepřové severněji, než v Kumasi moc nedostanete. Trochu se stydíme, že tu hrajeme pravé Čechy a jakmile to jde, sníme vepřové. Ale bylo to dobré.
Vrátíme se zpátky do hotelu, užijeme si téměř nerozpadlého hotelového bazénu a obdivujeme práci místních architektů, kteří zvládají stavět i poměrně komplexní budovy, bez použití jediného pravého úhlu.
![Ráno pokračujeme směr jih a Kumasi. Bude to…](/images/IMG_3180.jpg)
Po odpočinku se vydáme na večeři a dopřejeme si vzácnost, nudle. A smažený banán. A pivo.
Na ráno máme domluveného průvodce s řidičem a autem. Chceme se podívat na kakaovníkovou plantáž a moc jinak to nejde. Nasedáme a průvodce se okamžitě pustí do vysvětlování historických souvislostí a vzniku Ashantského království. Může to být tím, že je ráno, že mluví velmi specifickou angličtinou a že se kolem auta děje spousta zajímavých věcí, ale chytáme tak každou druhou větu.
Nakonec se přece jen něco zajímavého dozvíme, například o následnictví a o tom, jakou roli hrají náčelníci v místní samosprávě.
Ve vesničce Adanwomase nám řidič zastavuje u Kente Visitors Center. Kente jsou tradiční oděvy, které nás, upřímně, zajímaly o dost míň, než kakaovníky, ale tady je všechno dohromady.
![Ráno pokračujeme směr jih a Kumasi. Bude to…](/images/20221115_101245.JPG)
Ujme se nás sympatická průvodkyně, nejdřív něco řekne o Kente a pak nám ukáže stav na kterém se kente tká. Pár takových už jsme viděli podél cest.
![Ráno pokračujeme směr jih a Kumasi. Bude to…](/images/20221115_102316.JPG)
A že to není jen turistická atrakce, zavede nás průvodkyně i do místní manufaktury.
![Ráno pokračujeme směr jih a Kumasi. Bude to…](/images/20221115_103039.JPG)
Látky Kente nejen že jsou fakt hezké, jejich barevnost a vzory mají každý svůj význam. Černá odkazuje na spirituální spojení s předky, modrá značí harmonii, zelená obnovu. Průvodkyně nám ukazuje motivy, z nichž jeden říká  “it’s okay to make a mistake” a druhý “don’t be jealous”. Zavedla bych to v práci. S oblibou bych nosila “dnes neruš, potřebuju se soustředit”.
Naštěstí si Kente nemusíme koupit a můžeme přejít ke kakaovníkové plantáži. Vidíme, jak vypadá kakaovník, jak na něm rostou plody a dozvíme se i to, že kakao tady vykupuje vláda za předem stanovenou cenu. A pak ho prodává korporacím formou jakéhosi podniku zahraničního obchodu.
![Ráno pokračujeme směr jih a Kumasi. Bude to…](/images/20221115_104344.JPG)
Dostaneme ochutnat pár kakaových bobů a jeden čerstvě utržený lusk od cesty. Sedáme zpátky do auta a míříme do Kumasi. Cestou máme ještě v ceně oběd. Ale protože jsme smlouvali cenu a chtěli něco autentičtějšího, zavede nás průvodce místo luxusní restaurace k stánku, kde prý s řidičem často sami jedí.
Servírují fazole s vajíčkem. Je to dobré, jako fakt dobré. Z fotky to moc nevypadá, ale je.
![Ráno pokračujeme směr jih a Kumasi. Bude to…](/images/IMG_3188.jpg)
V hotelu si dáme krátký odpočinek. Pokusíme se opět využít bazén, ale vyžene nás ostraha s tím, že nám včera zapomněli říct, že je bazén mimo provoz, protože je v něm chemie. Tak raději vyrazíme na místní trh. Od průvodce víme, že Kumasi má být největší tržiště západní Afriky. Během chvilky mu věříme.
![Ráno pokračujeme směr jih a Kumasi. Bude to…](/images/20221115_152407.JPG)
![Ráno pokračujeme směr jih a Kumasi. Bude to…](/images/20221115_152745.JPG)
Oficiální trh je pod střechou, ale obchodníci se se svými stánky se přelili i do okolních ulic. Procházíme a užíváme si ruch trhu.
Škoda, že z té fotky není Kumaské tržiště slyšet.
![Ráno pokračujeme směr jih a Kumasi. Bude to…](/images/20221115_154502.JPG)
![Ráno pokračujeme směr jih a Kumasi. Bude to…](/images/20221115_160808.JPG)
Po nasycení všech smyslů bereme taxíka zpátky na hotel.
Večeři řešíme opět v místní vývařovně.
![Ráno pokračujeme směr jih a Kumasi. Bude to…](/images/IMG_3189.jpg)