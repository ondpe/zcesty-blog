---
title: "Návrat do Tchaj-peje"
date: 2024-11-18
tags: ['Tchaj-wan']
summary: Jedu vlakem, pak se vydám na historicko-politickou vycházku, ochutnám místní kávu a téměř nezmoknu.
hero: /images/IMG_6116.jpeg
---

Dneska se probouzím do deštivého rána. Dávám si pořádnou snídani, figurují tam i stoletá vejce.

![Snídaně se stoletým vejcem](/images/IMG_6092.jpeg)

Pak už je čas jít na vlak do Tchaj-peje. 

![Stanice v Chua-lien](/images/IMG_6094.jpeg)

Z Chua-lien pojedeme po severním pobřeží, pak opět kousek ostrova odsekneme a ze severu od Ťi-lungu přijedeme do Tchaj-peje. Tím uzavřu železniční okruh Tchaj-wanem. Trať se tu na severu snaží postupně narovnávat a zrychlovat, ale zatím to je z Chua-lien pořád přes dvě a půl hodiny.Cestou, když zrovna nejedeme tunelem, je možné sledovat divoké východní pobřeží,

![Východní pobřeží z vlaku](/images/IMG_6099.jpeg)

nějaký ten industriál,

![Průmyslová oblast](/images/IMG_6102.jpeg)

a později u I-Ilanu vodní políčka.

![Vodní pole](/images/IMG_6103.jpeg)

Do Tchaj-peje dojedu krátce po poledni. Zrovna neprší, tak odhazuju batoh a vyrážím na historicko-politickou procházku.

Nejprve míjím honosnou stavbu místního Národního muzea. 

![Národní muzeum](/images/IMG_6104.jpeg)

Hned za ní je pěkný parčík s pagodkou.

![Pagoda v parku](/images/IMG_6105.jpeg)

Kousek dál stojí poměrně nenápadný modernistický památník takzvaného masakru 28. února. Jedno z temnějších období Čankajškovy vlády, o kterém se tu nesmělo prakticky vůbec mluvit, dokud byla u moci jeho strana Kuomintang. Totalitu a vládu jedné strany, a prakticky i jednoho muže, se jim tu podařilo rozbít až na konci osmdesátých a začátkem devadesátých let. 

![Památník 28. února](/images/IMG_6106.jpeg)

Jen kousek dál je prezidentský palác, ke kterému vede široká silnice.

![Prezidentský palác](/images/IMG_6110.jpeg)

Zatímco památník Čankajškova poklesku (jednoho z více) je poměrně nenápadný, památník života tohohle chlapíka stojí za to. 

![Čankajškovo mauzoleum](/images/IMG_6116.jpeg)

Na prostranství před ním stojí budovy Státního divadla a Státní filharmonie.

![Státní divadlo a filharmonie](/images/IMG_6118.jpeg)

Když se jim tu podařilo kondečně dostat do vlády někoho jiného, než zástupce Kuomitangu, tak začali postupně odstraňovat Čankajškovy sochy, jména a památníky. Přišel třeba o místní letiště, dříve Čankajškovo, dnes už jen Tao-jüan podle přilehlé aglomerace. Tenhle památník tu ale asi zůstane. 

![Socha Čankajška uvnitř](/images/IMG_6117.jpeg)

Aspoň je uvnitř krom jiného expozice věnovaná lidským právům.

Ta je ale poměrně schovaná, většina návštěvníků může obdivovat Čankajškovu uspořádanou kancelář a jeho neméně uspořádaný úsměv.

![Čankajškova kancelář](/images/IMG_6120.jpeg)

Nebo třeba jeho služební vůz.

![Čankajškův vůz](/images/IMG_6121.jpeg)

Mají to s ním dost komplikované, asi jako kdyby tatíček Masaryk byl krom jiného masový vrah. K Maovi a jeho číslům má sice daleko, ale nebylo to nedostatkem ambicí. Zlé jazyky tvrdí, že to, jak dneska vypadá pevninská (ta druhá) Čína, by se víc líbilo Čankajškovi, než Maovi.

Přemýšlím nad tím v útulné kavárně nad čálkem Tchaj-wanské kávy. Prý tu někde mají pár malých plantáží.

![Tchajwanská káva](/images/IMG_6122.jpeg)

Posilněn se vydávám pěšky směrem k místnímu uměleckému centru. Potvrzuju si, že tohle je asi to, co mě baví nejvíc. Jen tak bloumat ulicemi a koukat se po okolí.

![Ulice Tchaj-peje](/images/IMG_6123.jpeg)

Je mi takhle podstatně líp, než včera v turistickém autobuse. Nakonec dojdu ke kulturnímu centru, kde ale skoro nic není. 

![Umělecké centrum](/images/IMG_6125.jpeg)

Cesta zase byla cíl. Začíná pršet, tak se vyrazím metrem ubytovat.

Večer už jen krátká procházka deštivou Tchaj-pejí.

![Noční déšť](/images/IMG_6128.jpeg)

A smažené knedlíčky za odměnu.

![Knedlíčky na závěr](/images/IMG_6129.jpeg)