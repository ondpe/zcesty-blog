---
title: "Den osmý - kdesi v polích za Óitou"
date: 2019-10-09
tags: ['Japonsko']
summary: 'Dojedu do nikam a potkám tam hodně Velšanů.'
hero: /images/IMG_20191009_135219.jpg
---


Dnešní snídaně byla opět tradiční fúzí toho nejlepšího, nebo aspoň hotelově standardního z obou světů.

![Obrázek](/images/IMG_20191009_080802.jpg)

Trochu na mě doléhá únava, tak jsem plonkovou hodinku ráno využil k relaxu a přebookování posledního hotelu v Tokiu do trochu lepší lokality.

Plán dneška je pokud možno bez kufru dorazit na jihozápad do prefektury Óita na zápas Wales - Fiji. První pokus zbavit se otěže v hotelu nevyšel. Sice je v Japonsku možné poslat kufr z jednoho hotelu do druhého, ale nechat ho v tom samém přes noc je mimo běžné postupy, takže to nejde.

Naštěstí mi od kufru pomohla skříňka na nádraží v Hirošimě. Doufám, že tam do zítřka vydrží.

V obchodě na nádraží se dá pořídit na cestu i Okonomijaki, je to dobré zejména pro všechny, kteří míří tam, kde se Okonomijaky nedělá.

![Obrázek](/images/IMG_20191009_102243.jpg)

Šinkansen přijíždí jako vždy na čas.

![Obrázek](/images/IMG_20191009_104253.jpg)

Většina trasy do Kokury vede tunely a když už je něco vidět, tak místní industriál.

![Obrázek](/images/IMG_20191009_110414.jpg)

V Kokuře během sedmi minut plný vlak Velšanů a já přeskakujeme do místního rychlíku. Cestou jsou strategicky rozmístěni pracovníci železnice s cedulkami a navigují dav tak, aby se všichni dostali tam, kam mají.

![Obrázek](/images/MVIMG_20191009_113814.jpg)

Rychlík je japonské pendolino, jede jen 130, ale s vyklápěcí skříní.

![Obrázek](/images/IMG_20191009_114343.jpg)

Industriální krajina se proměnila na zemědělskou.

![Obrázek](/images/MVIMG_20191009_122248.jpg)

V Óitě ještě jeden přestup a končím v Tsurusaki, kde jsem sehnal jedno z posledních míst v hotelu aspoň trochu poblíž stadionu.

Je to tu takové, rurální. Přemýšlím, jestli sem Velšany dali schválně, aby se cítili jako doma.

![Obrázek](/images/IMG_20191009_134629.jpg)

Před nádražíčkem objevím restauraci, ale tentokrát už to bude bez nápovědy. Luštím správně aspoň názvy sekcí, hovězí, vepřové, kuřecí. Ale názvy pokrmů jako "Sedm pokladů jarního údolí" ani s Google translatorem moc smysl nedávají. Tak volím 13.

![Obrázek](/images/IMG_20191009_132115.jpg)

13 byl kuřízek. Chuťově standardní, nic špatného, ale ani nic vyloženě zajímavého.

![Obrázek](/images/IMG_20191009_133215.jpg)

Vydávám se do polí hledat hotel.

![Obrázek](/images/IMG_20191009_135219.jpg)

Hotel jsem našel, stojí v malé zástavbě a okolo fakt nic není. Naštěstí se už můžu ubytovat, takže odhazuju batoh a mířím zpátky do Óity.

Zápas se koná na stadionu Óita Dome. Ten není tak úplně v Óitě, spíš na jejím okraji uprostřed "parku". Já bych se nebál ani termínu džungle. Už sama Óita je městečko zhruba velikosti Berouna. Takže pokud by někdy někoho napadlo v lesích za Berounem postavit stadion pro 40 tisíc lidí, může se přijet podívat, jak na to.

Ke stadionu nevede žádná železnice, takže se všechno řeší kyvadlovou dopravou z centra Óity a dalších míst v okolí. Troufnu si tvrdit, že ve většině zemí by to byl krušný zážitek. Ne tak tady.

Dav, který se vyvalí z nádraží, ...

![Obrázek](/images/DSC01862.JPG)

je směřován a rozdělován, ...

![Obrázek](/images/IMG_20191009_151204.jpg)

na několik zastávek, ke kterým přijíždí jeden autobus za druhým.

![Obrázek](/images/DSC01863.JPG)

Čekal jsem že to bude trvat podstatně déle, takže s víc jak dvouhodinovou rezervou vystoupím z autobusu ~~u stadionu~~ v džungli.

![Obrázek](/images/IMG_20191009_153856.jpg)

Průvodem místních i Velšanů, z nichž se už někteří netrpěliví dožadují stánku s pivem, se postupně blížím ke stadionu. Je to tak čtvrthodinka chůze.

![Obrázek](/images/MVIMG_20191009_154441.jpg)

Ha, tu je. Dav před branami budí respekt, ale všechno běží hladce a za chvilku jsem v areálu.

![Obrázek](/images/DSC01870.JPG)

Takže si dám drink a čekám na zápas. Je odsud krásný výhled na město v dálce.

![Obrázek](/images/DSC01871.JPG)

I z mého místa je krásný výhled.

![Obrázek](/images/PANO_20191009_183127.vr.jpg)

Nejen Nový Zéland, ale i Fiji má Haku.

![Obrázek](/images/DSC01880.JPG)

Mlýn.

![Obrázek](/images/DSC01882.JPG)

A rozehrávka Dana Biggara.

![Obrázek](/images/DSC01884.JPG)

Po skončení zápasu se opakuje paradní organizace. Opět čtvrt hodinky procházka na parkoviště, tam stojí desítky autobusů, které z několika zastávek nabírají jednu dávku fanoušků za druhou.

![Obrázek](/images/DSC01887.JPG)

Vlak, cesta mezi poli a hotel. Dneska to nebylo úplně myšlenkově nabité, zítra se pokusím polepšit.