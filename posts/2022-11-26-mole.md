---
title: "Mole"
date: 2022-11-26
tags: ['Ghana']
summary: 'Ráno dáváme budíka a startujeme na přejezd do národního parku Mole'
hero: /images/IMG_2911.jpg
---


Ráno dáváme budíka a startujeme na přejezd do národního parku Mole. Cesta zhruba 180 kilometrů dlouhá začíná na autobusovém nádraží u výpadovky. Jo do Mole, tak tam zatím nic nejede, tady si sedněte, přijede. Ochotně se nás u okýnka ujal místní možná pokladní, možná šéf autobusáku. Hodinku čekáme. Odeženeme pár žebravých dětí. Naproti sedí paní, něco nám povídá, ale moc jí nerozumíme.
![Ráno dáváme budíka a startujeme na přejezd do…](/images/IMG_2911.jpg)
Jo jo, už jede, povídá pán v okýnku po další půl hodince. Nakonec dorazí místo očekávané dodávky taxík. Jo tohle je on. Tady si sedněte do něj. A kdy pojedeme? Buďto až přijdou další dva až tři pasažéři, nebo můžete jet rovnou, ale to vás vyjde na 450 cedi (asi 700 korun). Čekáme už dvě hodiny, nikdo jiný do Mole parku okolo nešel a 700 za 180 km v taxiku se nám zdá v pohodě, tak nabídku přijímáme a vyrážíme. Jen my a řidič, který celou cestu kroutí hlavou nad zpovykanými bělochy. Nebo možná nad něčím jiným, ale kroutí hlavou.
Míjíme křižovatku Fulfoso, na které budeme o pár dní později přesedat. Naproti zrovna probíhá prodej pasažérům okolo jedoucího trotra.
![Ráno dáváme budíka a startujeme na přejezd do…](/images/IMG_2917.jpg)
Kupujeme na cestu tygří oříšky a nějaké sladké lupínky.
Asi dvacet kilometrů před cílem, v posledním větším městě, nás přehodí do taxíku nejspíš svého známého, který nás vezme zbytek cesty.
U brány do parku zaplatíme vstupné a brzy odpoledne dorazíme do ubytování Mole Motel, kde po zhruba třech dnech narazíme na další turisty. Ubytujeme se a jdeme si do vedlejší kanceláře správy parku domluvit safari.
Odpolední safari začne v pět a stojí asi 35 korun za osobu pro průvodce a 650 korun se pak ještě rozpočítá mezi pasažéry auta. Jdeme se ještě osvěžit a cestou potkáváme antilopy přímo u našich dveří.
![Ráno dáváme budíka a startujeme na přejezd do…](/images/IMG_2927.jpg)
Na safari nás nakonec jedou tři plná auta, my dostáváme místa na střeše s místními turisty. Vylezeme na střechu jeepu, chvilku jedeme po silnici a pak už odbočíme od savany. Po chvilce jízdy sesedáme a jdeme pěšky savanou vystopovat slony.
![Ráno dáváme budíka a startujeme na přejezd do…](/images/20221111_160939.JPG)
Vůdce naší skupinky s puškou přes rameno koordinuje postup s ostatními průvodci, až nacházíme skupinku slonů. Chvilku jdeme za nimi, pak je obejdeme zepředu. A pak na sebe koukáme. My na slona, slon na nás.
![Ráno dáváme budíka a startujeme na přejezd do…](/images/20221111_163341.JPG)
Po chvilce to slona přestává bavit a odchází. Vrátíme s k hlavní cestě, kde bude následovat zlatý hřeb představení, přechod slonů přes cestu. Nachystat telefony na selfíčka a jdeme na to.
![Ráno dáváme budíka a startujeme na přejezd do…](/images/20221111_164207.JPG)
![Ráno dáváme budíka a startujeme na přejezd do…](/images/20221111_164830.JPG)
Na střeše safari autíčka jsem se vrátila do školních let. Nejukřičenější kluk si vydobyl přední sedačku, za ním sedící slečna svému příteli pištěla do ucha při každém kodrcnutí ve výmolu. Za námi chlapík celou cestu vedl po telefonu velmi nahlas obchodní jednání. Já se užuž propadala zpátky do role třídní šprtky a chtěla je okřiknout “držte huby nebo žádnej slon nepřijde”. Ranger byl v klidu.
Sesedáme z auta, výprava vybíhá iPhonem napřed do vysoké trávy. Úchvatně to tu voní, studuju husté porosty divoké máty, Ondra našel sloní šlápotu. Ou-keeej, respekt. Ani nedýchám. V křoví je… slon! Obrovkej, rozvážnej, kouká na nás svým měkkým pohledem. Děcka loví selfie, instagram or it didn’t happen. Pozoruju, jak nás pozoruje, sežere trochu trávy, jde dál. Monumentální zážitek.
Nasedáme zpátky do aut, ještě chvíli projíždíme savanou, ale moc zvířat už vidět není. Vrátíme se na základnu a domlouváme se na ranní pěší procházce. Cestou zpátky do motelu se nám před dveřmi pasou divoká prasata.
![Ráno dáváme budíka a startujeme na přejezd do…](/images/IMG_2970.jpg)
K večeři dostaneme přímo v Mole Motelu banku se zeleninou a burákovou omáčkou a s hovězím. Je to naprosto skvělé. Buďto je to opravdu skvělé, nebo nám vyhládlo.
Chvilku pak ještě sedíme a kocháme se výhledem na večerní savanu a místními zvuky.
![Ráno dáváme budíka a startujeme na přejezd do…](/images/20221111_175758.JPG)
Ráno pokračujeme pěším safari. Cena opět příjemná, 35 korun za osobu. Přidávají nás ke skupince mladých Němek a vyrážíme s průvodcem a jeho pistolí přes rameno do savany.
Pěší procházka je větší zážitek, než jízda jeepem. Naše společnost je tentokrát podstatně klidnější a tišší, takže se cítíme jako v přírodě. Pomalý postup terénem dává dost času vstřebat všechny dojmy.
![Ráno dáváme budíka a startujeme na přejezd do…](/images/20221112_071821.JPG)
Postupně sestupujeme k umělé nádrži, obcházíme menší potok a pozorujeme opice, ptáky a celkovou krajinu.
![Ráno dáváme budíka a startujeme na přejezd do…](/images/20221112_073655.JPG)
Po procházce balíme a vyrážíme na přesun místní dopravou do Kintampa. Z Mole parku je to do Kintampa asi 220 kilometrů.